{"url": "https://zh-yue.wikipedia.org/wiki?curid=3", "text": "愛因斯坦\n\n愛因斯坦（，全名音譯：阿爾拔·愛因斯坦，）係一位理論物理學家。佢最出名嘅係發表咗相對論，另外喺量子力學、統計力學、同埋宇宙學方面都有好大貢獻。佢對光電效應嘅量子解釋重喺1921年得到諾貝爾物理學獎。好多人都話佢係20世紀最偉大嘅科學家。\n\n愛因斯坦喺德國烏爾姆市出世，一年後成家人搬咗去慕尼黑。佢屋企都係猶太人，但係冇入猶太教。佢爸爸本來賣床褥，後來開電器舖。\n\n五歲嗰年，佢爸爸送咗個指南針畀佢，佢就發現有啲睇唔到嘅嘢牽引住枝針。後來愛因斯坦話嗰次嘅經驗係佢一生中最有啟發性。雖然佢識砌啲機械模型嚟玩，但係讀書讀得好慢。可能係因為學習障礙病，又或者只係因為怕醜，又或者係因為佢個腦結構特殊。最新嘅理論話愛因斯坦應該係患咗亞氏保加症（Asperger's Syndrome），係自閉症嘅一種。因為當時呢個病未畀人發現，佢父母重以為佢係低能。\n\n愛因斯坦話自己之所以諗得出相對論，正係因為細個時學嘢慢，遲過其他小朋友開始思索時空，到嗰陣思想已經比較成熟。\n\n愛因斯坦獲得1921年諾貝爾物理學獎，因為佢成功發現光電效應。\n\n後來佢又寫咗好多有關時空，物質嘅理論。不過，因為當時嘅人睇唔明佢嘅理論，導致佢無法得到應有嘅尊重。\n\n佢嘅理論，喺佢死後50年，先有人開始明白少少。但至今，重有好多都睇唔明佢寫乜。不過，最大唔同嘅係，人已經尊重佢，而唔係當佢癲佬。\n\n", "id": "3", "title": "愛因斯坦"}
